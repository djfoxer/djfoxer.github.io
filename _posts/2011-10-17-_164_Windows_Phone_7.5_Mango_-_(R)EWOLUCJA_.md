---
layout:     post
title:      Windows Phone 7.5 Mango - (R)EWOLUCJA?
date:       2011-10-17 19:08:00
summary:    27 września udostępniono aktualizację do Windows Phone oznaczoną numerkiem 7.5 o nazwie "Mango". Jest to jak do tej pory, największa aktualizacja do Windows Phone. Microsoft mówi o ponad 500 poprawkach. Trzeba przyznać, iż nowa wersja 7.5 robi duże wrażenie. Nie są to tylko kosmetyczne zmiany, lecz także nowe funkcjonalności, które sprawiają, iż Windows Phone 7.5 staje się bardzo atrakcyjnym gracz...
categories: sprzęt urządzenia mobilne
---



27 września udostępniono aktualizację do Windows Phone oznaczoną numerkiem 7.5 o nazwie "Mango". Jest to jak do tej pory, największa aktualizacja do Windows Phone. Microsoft mówi o ponad 500 poprawkach. Trzeba przyznać, iż nowa wersja 7.5 robi duże wrażenie. Nie są to tylko kosmetyczne zmiany, lecz także nowe funkcjonalności, które sprawiają, iż Windows Phone 7.5 staje się bardzo atrakcyjnym graczem na rynku smartfonów. 

Z nową wersją zmieniono logo, które bardziej pasuje do charakteru urządzenia i jego interfejsu. Czerwony prostokącik z białą ikonką Windowsa, nawiązuje do ikon z menu głównego. Hasło "Put people first" pokazuje w jakim kierunku idzie Windows Phone - funkcje społecznościowe, prostota i funkcjonalność działań na smartfonie.

Pod koniec lipca tego roku, opisywałem Windows Phone 7 z aktualizacją NoDo ([Windows Phone 7 w LG E900](http://www.dobreprogramy.pl/djfoxer/Windows-Phone-w-LG-E,26695.html)). Różnice jakie zaszły są bardzo znaczące. W kilku krótszych (i dłuższych) akapitach, postaram się przedstawić zmiany, jakie zaszły wraz z premierą Windows Phone 7.5 Mango. Zapraszam do lektury!



### Polska wersja językowa


Główną nowością dla nas jest pełna, polska wersja językowa. Wszystkie wyświetlane informacje, menu, pomoc... jest w języku polskim. Klawiatura wreszcie posiada ojczyste krzaczki. Bardzo dobrze spisuje się słownik, który można rozszerzać o własne słowa, a także autokorekta. Dodatkowo dostaliśmy polską wersję Marketplace z cenami w złotówkach.

Na początku wszystko wydawało się ok, jednakże zostaliśmy okrojeni z kilku funkcjonalności, które możemy uaktywnić, jednakże nie wszystkie są w 100% w naszym ojczystym języku. Mowa tu o "Mowie", "Przewodniku" i "Vision". Dwie ostatnie  nowości możemy uruchomić zmieniając język wyszukiwania, czyli tak naprawdę nic się nie zmieni. Jednakże "Mowa" działa tylko, jeśli zmienimy wersję językową całego systemu na angielską. Po szczegóły zapraszam dalej.

Sama polska wersja językowa jest na najwyższym poziomie i nie doszukałem się jakiś błędów. Słownik zawiera pokaźną liczbę słów.


### Multitasking
 

Wreszcie z nową aktualizacją przychodzi multitasking. We wcześniejszych wersjach w tle mogły działać jedynie aplikacje Microsoftu (np. Zune). Mango dodaje tą możliwość da programów firm trzecich. 

Wszystko działa prosto i intuicyjnie. W otwartej aplikacji wciśnięcie klawisz "Wstecz" spowoduje jego zamknięcie, tak jak miało to miejsce do tej pory. Jeśli chcemy, aby program został w tle, wystarczy wyjść z aplikacji poprzez środkowy przycisk "Windows". Od tej chwili dana aplikacja działa w tle (zostaje spauzowana), ale może wysyłać powiadomienia typu "push" do okna głównego.

Microsoft dodał także "menadżer zadań", który określa, jakie aplikację będą mogły działać w tle i korzystać z nowego API.

Wreszcie dostaliśmy normalny multitasking, aplikacje typu IM+ (do rozmów) i inne będą mogły działać w tle.


### Internet Explorer 9


Nowa wersja Internet Explorera, dostarczona z Mango, nosi numerek 9 i jest dość mocno związana z jej dużą wersją na desktopy. To co rzuca się w oczy po pierwszym kontakcie, to szybkość! Naprawdę nie można zarzucić, nowej odsłonie IE9 na WP7, braku werwy. Strony działają szybko i nie ma mowy o jakiś przycięciach. Widać wyraźnie, iż wyświetlanie poprzez wspomaganie sprzętowe, daje świetne rezultaty. Silnik obsługuje HTML5 i widać to na stronach do prezentacji nowej wersji standardu. Przeglądarka radzi sobie spokojnie również z canvasami. 

Osoby pamiętające motylki stworzone przez Redakcję rękami Ryana ([Robomotyle](http://www.dobreprogramy.pl/Ryan/Robomotyle,25458.html), [Żeby rywalizować, nie musisz być botem](http://www.dobreprogramy.pl/Ryan/Zeby-rywalizowac-nie-musisz-byc-botem,25640.html)), mogą być zaskoczone, ale na WP7.5 można spokojnie pograć w łapanie motylków. Poprawnie wyświetlają się zarówno poruszające się chmury jak i trawa. Obiekty nie poruszają się z oszałamiająco ilością FPSów, ale to był również problem i na desktopowych przeglądarkach, jednakże gra się dokładnie tak samo jak na dużych komputerach. Wszystko wyświetla się bez jakichkolwiek problemów. 

Z nowości warto wymienić, iż pasek adresu został przeniesiony na dół (wreszcie przycisk "odśwież" jest duży, wcześniej ciężko było w niego trafić!), a pasek zadań z dołu znikł i dostępny jest pod rozwijanym menu. W pozycji horyzontalnej pojawił się na dole pasek adresu. To kolejny plus.

Nowa wersja Internet Explorera dla Windows Phone jest dużym krokiem na przód. Szybkość jest wyraźnie wyższa, a obsługa HTML5 dodatkowo podnosi funkcjonalność przeglądarki.


### Interface


Aktualizacja Mango ulepszyła także interface. Główną nowością są tzw. "Live Tiles", czyli kafelki na stronie głównej, które nie są już statycznymi klockami. Obecnie kafelek jest "dwustronny" i programiści mogą obsłużyć, co ma się wyświetlać po każdej ze stron (przydatne np. w aplikacjach wyświetlających pogodę). Dodatkowo, dzięki nowemu API, developerzy dostali możliwość robienia skrótów, do poszczególnych opcji systemu (np. skrót to WiFi). Aplikacje, mają także możliwość wyświetlania i aktualizowania kafelków w tle (np. RSSy).  

Samo menu przewija się szybciej i sprawniej. Do kilku okien (m.in. lista aplikacji) doszły ikonki wyszukiwania. Wyjście do głównego panelu poprzez przycisk "Windows" jest płynniejszy. Odczuć można także nieznaczne przyspieszenie jeśli chodzi o uruchamianie się aplikacji. 

Praca z interfejsem Metro to nadal czysta przyjemność.


### Grupy


Nowość, która przypadła mi do gustu dość szybko i jest rozszerzeniem idei grup w standardowych, klasycznych telefonach. Możemy połączyć kilka profili w jeden. W ten sposób, jako nowy byt, możemy przypiąć go do głównego menu, prowadzić konwersacje, przeglądać wpisy z Facebooka na wspólnej tablicy, przejrzeć zdjęcia. Ciekawe rozszerzenie podstawowej funkcjonalności.


![desk](https://raw.githubusercontent.com/djfoxer/djfoxer.github.io/master/_img/2011-10-17-_164_/g_-_608x405_-_-_28224x20111015152648_1.jpg)
 


### Wiadomości


Obsługo wiadomości został znacznie rozszerzona, obecnie dla danego kontaktu, oprócz smsów mogą wyświetlać się wiadomości z czatu Faceboooka i Live Messengera. Zmieniono także odcień wiadomości przychodzących i wychodzących.


### Facebook


Mango dodaje także nowe możliwości związane z integracją z Facebookiem. Pierwszą nowinką jest czat z Facebooka, o którym już wspomniałem. Zahaczając o czat na Facebooku, warto wspomnieć, iż doszła możliwość ustawienia statusu, bezpośrednio z Windows Phone.

Kolejna nowość to integracja zdarzeń z kalendarzem. Nowe wydarzenia z Facebooka są automatycznie umieszczane w kalendarzu systemowym.

Dodatkowo, zdjęcia jakie posiadamy na smartfonie, możemy w szybki sposób umieszczać na naszym profili na Facebooku. Dla osób, które nie wyobrażają sobie życia, bez dodawania co chwilę nowych fotek na tablicę, opcja idealna. Dla pozostałych ciekawa, lecz pewnie nieczęsto, używana funkcja.



### Twitter & LinkedIn


Każdy posiadacz konta w serwisie Twitter i/lub LinkedIn będzie mógł zintegrować swoją tablicę w dziale "Ludzie", na podobnej zasadzie jak ma to miejsce z Facebookiem. Nie mogę się wypowiedzieć na ten temat szczerzej, gdyż nie posiadam za długo kont w żadnym z tych serwisów.



### Profil  *Ja* 


Nowością, która została dodana do Mango to również profil "Ja". Możemy w nimi przejrzeć wpisy z portali społecznościowych, wydarzenia, ustawić status, przejrzeć albumy znajomych. Takie szybkie centrum informacji z Facebooka.




### Historia


Dość unikalną opcją jest pełna historia kontaktów z osobami. W zakładce dla każdego znajomego, mamy pełen wykaz kontaktów, połączeń z podziałem na daty. Bardzo pożyteczna opcja, mała, ale świetnie się sprawuje.



### Bing


Wyszukiwarka Microsoftu Bing, jeszcze bardziej została zintegrowana z systemem. Już nie jest to tylko aplikacja do wyszukiwania danych. Pełni ona także kilka ciekawych ról. Może posłużyć za wyszukiwarkę ciekawych miejsc w pobliżu (Przewodnik, o czym dalej). Dodatkowo możemy użyć jako aplikację do analizowania głosu i wyszukiwania utworów, niczym w Shazam. A na koniec posłuży nam  do skanowania obrazów/tekstów, które Bing przeanalizuje i wyświetli w postaci np. listy dostępnych aplikacji/piosenek/książek... do kupienia/wyszukania (funkcja Vision).

Tym razem dostaliśmy dużo ciekawych możliwości, które wreszcie czynią przeglądarkę Bing, bardziej użyteczną. Wyszukując jakąś frazę dostaniemy prócz wyników, propozycje aplikacji z Marketpalce do zainstalowania. Znaleziony program związany jest  z wyszukiwanym tekstem. Bardzo ciekawe i funkcjonalne. 



### Vision


Nowa funkcjonalność dodana do Binga. Powiem szczerze, że jak na początku ją zobaczyłem, aż sam do siebie się uśmiechnąłem ( z zachwytu/zdziwienia?). 

Działa to prosto i bez żadnego klikania i ustawiania opcji. Przytrzymujemy przycisk wyszukiwania na obudowie. Klikamy na Vision i w taki oto sposób na ekranie widzimy obraz z kamery. Nic nie klikając, w widoku kamery umieszczamy jakiś obiekt, książkę, grę, okładkę płyty czy czegoś innego. Aplikacja sama zeskanuje obraz i w ciągu kilku chwil na ekranie pokazane zostaną znalezione opcje. Bing wyszukuje obrazy podobne do tych zeskanowanych, znajduje towary na eBayu, Marketplace, i innych. 

Ze względu na to, iż funkcja dostępna jest tylko na terenie USA, ceny wyświetlają się w $. Polecam gorąco, w ramach możliwości, sprawdzić tą funkcjonalność! Minusem jest tylko to, iż aby aktywować te funkcje musimy zmienić język wyszukiwania, w ustawieniach, na Angielski (Stany Zjednoczone). Jednakże nadal wszystko będzie w języku polskim!



### Przewodnik


Kolejny dodatek związany z Bingiem. Na podstawie naszej lokalizacji aplikacja określa, gdzie możemy zjeść, co ciekawego warto zobaczyć itp. Niestety w moim pobliżu nic nie znalazła :) Musimy poczekać, aż Microsoft bardziej rozszerzy ten moduł dla osób z poza USA (podobnie jak w Vision, należy zmienić język wyszukiwania). 



### Mowa


Mango udostępnia poprawiony moduł wybierania głosowego. Jeśli wybierzemy wersję polską systemu, nie będziemy mieli tej opcji. Dla testów włączyłem wersję USA, aby sprawdzić jak działa ten moduł. 

Podobnie jak w poprzedniej wersji możemy dzwonić do wybranych osób (mówiąc: "call Zbigniew"). Dodatkowo zestaw opcji został poszerzony o możliwość: dzwonienia pod ustalony numer (mówiąć: "call 123-456-789"), wysyłania smsów (mówiąc: "text zenek, hello, what are you doing?, send"), szukania w internecie (mówiąc: "find local restaurant", "find wiki"), dodatkowe opcje dzwonienia ("redial", "call voicamail"), otwierania aplikacji ("open office"). 

Opcji jest naprawdę sporo i całość dział bardzo szybko. Problem jest jednak to, iż komendy wydajemy po Angielsku. O ile smsy, które dyktujemy w języku Beckhama, interpretowane są bezbłędnie, o tyle w polskich warunkach nie mają one racji bytu. Podobnie sprawa ma się z dzwonieniem do osób z książki. Wypowiedzenie "call Elwira" nie było takie proste. 

Obecnie jest to genialna opcja, jednakże nie sprawdzi się ona w pełni z naszym ojczystym językiem. Liczę na szybką aktualizację dla wersji PL, ze względu na to, iż pisanie smsów bezdotykowo, jedynie za pomocą analizy głosu, to świetne rozwiązanie (analiza następuje po stronie MS, niezbędne jest więc połączanie z siecią).  



![desk](https://raw.githubusercontent.com/djfoxer/djfoxer.github.io/master/_img/2011-10-17-_164_/g_-_608x405_-_-_28224x20111015153203_2.jpg)






### Xbox Live


Centrum dowodzenia grami, jeszcze mocniej połączyło się z usługą Xbox Live. Obecnie dział gier możemy wzbogacić o funkcje, dostępne typowo dla tego typu usług. Mamy możliwość dodania swojego awatara w wersji 3D, przejrzenia newsów związanych z grami, odbierania wiadomości z konta Xbox Live, przeglądaniu zaproszeń, statystyk... Niezbędne dla graczy posiadających smartfona z Windows Phone i konta na Xbox Live. Niby bajer, ale zrobiony wzorowo i obecnie nie wyobrażam sobie Windows Phone bez tej funkcjonaliści.


### Skrzynki pocztowe


Wersja 7.5 dorzuca nową możliwość - łączenie skrzynek pocztowych. Dzięki temu, nie musimy sprawdzać każdej skrzynki osobno. Wszystko jest w jednym miejscu, z podziałem na wątki, historią konwersacji, możliwością tworzenia podfolderów. 

Mając konto w o2, nie musiałem już (jak miało to miejsce wcześniej) konfigurować ręcznie adresów POP3 itp., całość została zautomatyzowana, wystarczyło podać adres email i hasło. Naprawdę, duży plus :)


### Office


Mobilny Office został rozszerzony o możliwość dodawania dodatkowych makr do Excela. OneNote dorobił się funkcjonalności ToDo, która spisuje się idealnie do tworzenia listy na zakupy :P  


### Office 365


Mały Windows doczekał się również integracji z usługą Office 365. Używając wersji próbnej, muszę przyznać, że jest ona świetna. Mamy dostęp do konta na Sharepointcie, możliwość synchronizacji i edycji dokumentów, czy wysyłanie powiadomień do użytkowników z domeny. 

Posiadając aktywna usługę w Office 365, warto zastanowić się nad zakupem urzadzenia z Windows Phone 7.5, który w pełni powinien sprostać potrzebom zarządzania dokumentami w wydaniu na smartfony.



### Bateria


Koniecznie musiałem wspomnieć o dodaniu nowej funkcjonalności: oszczędzaniu baterii. W raz z 500 rożnymi zmianami, otrzymujemy możliwość włączenia trybu oszczędzania. Można ją aktywować w każdym momencie, a także zaznaczyć aby smartfon automatycznie przechodził w tryb zmniejszonego poboru energii. Podawana jest dokładna pojemność baterii oraz dynamicznie obliczany czas pracy, jaki pozostał dla danej chwili. Z racji tego, iż dużo zależy od tego co robimy w tym momencie, nie jest on bardzo dokładny. 

Tryb oszczędzania energii zatrzymuje usługi odpowiedzialne na automatyczną synchronizację poczty, zatrzymuje usług działające w tle. Jak to się sprawdza w działaniu? Świetnie! Gdy aktywowałem oszczędzanie, tuż po pełnym ładowaniu, smartfon trzymał ponad 6 dni (dzwonienie, smsy, WiFi z rana, aby sprawdzić pogodę)! Uważam, że jak na urządzenie tej klasy to bardzo dobry wynik. 






### WiFi


Już od dłuższego czasu zapowiadano zmiany związane z WiFi. Mango dodało możliwość ustawienia hotspotu i podłączenia się do ukrytych sieci. 

Niestety, niektóre starsze smartfony z Windows Phone nie posiadają odpowiedniej wersji sterowników do WiFi, przez co obie nowości nie są dostępne. Microsoft nie chcąc opóźniać premiery Mango, zdecydował się wydać aktualizację bez nowych sterowników dla starszych urządzeń. Aktualizacja ma się pojawić w późniejszym terminie. Liczę na szybkie udostępnienie odpowiedniej wersji, gdyż w moim LG E900, nie ma tych funkcjonalności.


### Aparat


Kilka zmian dostał również aparat: sprawniejsze przełączanie się między zdjęciami/ nagrywaniem filmu, wyłączenie dźwięku migawki, możliwość szybkiej autokorekty zdjęcia, zapamiętywanie ustawień użytkownika. Cieszy możliwość robienia szybkiego  zdjęcia, jedynie poprzez dotknięcie ekranu.

 *Zune* 

Mały lifting przeszedł Zune. Nowy interface odtwarzania i biblioteki. Wreszcie można sterować utworami bez odblokowywania telefonu, a przyciski w menu na górnym pasku są większe i czytelniejsze. Doszła możliwość tworzenia i edycji listy odtwarzania. Uwierzcie, że aż chce się używać nowego wcielenia Zune!


![desk](https://raw.githubusercontent.com/djfoxer/djfoxer.github.io/master/_img/2011-10-17-_164_/g_-_608x405_-_-_28224x20111015153255_3.jpg)



### Zmiany, zmiany, zmiany...


To oczywiście nie wszystkie zmiany. Są również pomniejsze funkcjonalności jak możliwość (wreszcie!!!!) wgrywania własnych dzwonków, synchronizacja dokumentów w usłudze SkyDrive, szybkie wysyłanie zdjęć do SkyDrive, nowy wskaźnik poziomu głośności, zamykanie systemu poprzez przeciągnięciem palcem w dół ekranu (na odwrót do odblokowywania smartofnu) i inne. Także niektórzy producenci dołożyli małe funkcjonalności do swoich urządzeń, np. LG w E900 można odblokować telefon także poprzez przycisk "Windows". 




### Problemy


Oczywiście, nie obyło się bez problemów. Część smartfonów z LG E900 podczas aktualizacji, wyrzucała wyjątek i dalsza instalacja nie była możliwa. Wątek na Microsoft Answers ([http://answers.microsoft.com/en-us/winphone/forum/wp7-sync/lg-e900-update-error-code-8018001e/1ec8d54d-0ee8-4db6-ab62-4ca26b3fbbe7](http://answers.microsoft.com/en-us/winphone/forum/wp7-sync/lg-e900-update-error-code-8018001e/1ec8d54d-0ee8-4db6-ab62-4ca26b3fbbe7)), ma już 55 strony. LG i Microsoft pracują na aktualizacją. Dla niecierpliwych pozostaje ręczne flashowanie softu (co nie jest trudne).

Osoby, które mają już Mango, też czasem natrafiają na dziwne rzeczy. Listę mozna zacząć od znikającej klawiatury, która akurat u mnie działa ok, ale podobno ta przypadłość występuje u niektórych użytkowników. Problem sprawiają również LiveTiles, które czasem mają tendencję do nie odświeżają się (faktycznie, czasem kafelek z pogodą się nie odświeży). 

Część problemów występuje tylko w określonych modelach. Przykładowo Samsung Focus ma problemy z komendami głosowymi i wyłączaniem się ekranu podczas rozmów. W LG E900 nie zawsze pokazuje, w szczegółach konfiguracji baterii, faktyczny, procentowy stan baterii. 

Nie są to jakieś duże błędy i nie wpływają one na ogólny odbiór Mango. Dodatkowo, zaznaczę, że problemy występują tylko u niektórych osób, nie są one plagą.


### Podsumowanie



Nowa wersja Windows Phone to krok w dobrym kierunku. Dodanie nowych funkcjonalności i poprawa błędów, pokazują, iż Microsoft pragnie za wszelką cenę, odzyskać miano lidera na rynku smartfonów. 

Nowe możliwości jeszcze bardziej uprzyjemniają pracę z urządzeniem. Całość sprawia wrażenie przemyślanej architektury. Praca z interfejsem Metro staje się przyjemniejsza i szybsza.

Dla osób, które wcześniej  zastanawiały się nad zakupem smartofnu z Windows Phone, polecam zapoznać się z urządzeniami z wersją Mango. Obecnie jest to jeden z bardziej ciekawszych i funkcjonalnych smartfonów na rynku.

Najbardziej rozczarowuje to, iż  część usług jest dostępnych jedynie na terenie USA. Oby Microsoft jak najszybciej to zmienił. Zastanawia mnie również to, co się dzieje ze Skypem dla Windows Phone. Były nadzieje, iż zostanie on udostępniony razem z Mango. No cóż musimy poczekać. Szkoda, że nadal nie zrobiono porządku z Bluetooth, w tym punkcie nic się nie zmieniło i możemy jedynie użyć ego protokołu do podpięcia np. słuchawek.

Ogólnie trzeba przyznać, iż Microsoft zrobił świetną robotę. Windows Phone 7.5 to mała rewolucja na rynku smartfonów i na pewno test dla firmy, czy będzie w stanie wyjść z urządzeniem do ludzi i zaprezentować go z jak najlepszej strony. Mam nadzieję, iż im to się uda.
 



 *Plusy:* 
+ wreszcie polska wersja językowa
+ Internet Explorer 9
+ multitasking
+ rozszerzenie integracji z Facebookiem
+ nowe dodatki do Binga
+ dłuższe życie na baterii
+ więcej możliwości z WiFi
+ dużo zmian, które nie okazują się być jedynie kosmetyką


 *Minusy:* 
- część nowych opcji niedostępna oficjalnie poza granicami USA
- moduł Mowy, tylko w języku angielskim
- więcej możliwości z WiFi - tylko dla nowych smartfonów 
- nadal "bezużyteczny" Bluetooth 
- gdzie jest Skype? :)




 *Dziękuję i Pozdrawiam* 






 *Powiązane:* 
[Polski Windows Phone 7.5 Mango (aktualizacja) i Marketplace via Zune](http://www.dobreprogramy.pl/djfoxer/Polski-Windows-Phone-Mango-aktualizacja-i-Marketplace-via-Zune,28084.html)
[Windows Phone 7 w LG E900](http://www.dobreprogramy.pl/djfoxer/Windows-Phone-w-LG-E,26695.html)


