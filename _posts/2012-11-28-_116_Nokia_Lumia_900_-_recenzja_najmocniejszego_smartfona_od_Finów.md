---
layout:     post
title:      Nokia Lumia 900 - recenzja najmocniejszego smartfona od Finów
date:       2012-11-28 15:51:00
summary:    Za nami już prezentacja nowego Windows Phone 8 oraz kilku urządzeń działających pod tym systemem. Takie cuda jak Nokia Lumia 920 / 820, HTC 8X / 8S, czy sporych rozmiarów Samsung Ativ S (4.8 calowy ekran) są marzeniem wielu z nas. Obecnie jednak ceny są dość wysokie (chociaż HTC 8S ma być już za 130...
categories: sprzęt porady urządzenia mobilne
---



Za nami już prezentacja nowego Windows Phone 8 oraz kilku urządzeń działających pod tym systemem. Takie cuda jak Nokia Lumia 920 / 820, HTC 8X / 8S, czy sporych rozmiarów Samsung Ativ S (4.8 calowy ekran) są marzeniem wielu z nas. Obecnie jednak ceny są dość wysokie (chociaż HTC 8S ma być już za 1300 zł..., tylko to nie Lumia... o czym na końcu tego wpisu), a i dostępność urządzeń na naszym rynku pozostawia wiele do życzenia. Cóż można zrobić w takiej sytuacji? Otóż nic nie stoi na przeszkodzie, aby zakupić jedną z najlepszych słuchawek jakie wyszły w tym roku. Mowa oczywiście o Nokia Lumia 900, która pomimo tego, iż posiada Windows Phone 7, jest niesamowicie warta uwagi. Czym się charakteryzuje? Czy warto ją kupić? Jakie ma wady i zalety? Na te i inne pytania znajdziesz odpowiedź w tym wpisie. Zapraszam!



## Hardware



Nokia Lumia 900 jest najwyższym modelem od Finów. Moim skromnym zdaniem, to również najbardziej atrakcyjne urządzenie pracujące na Windows Phone 7, ale o tym za chwilę. "Dziewięćsetka" pochodzi z drugiej generacji smartfonów, które miały już na starcie wersję 7.5 Mango. Ten model posiada procesor 1.4 GHz, który dodaje jeszcze więcej mocy dla systemu od Microsoftu (przypomnę, że nie jest to najszybszy model, HTC Titan (I/II) posiada zegar 1.5 GHz). Również GPU został zaktualizowany do wyższej wersji Adreno 205 (1. generacja posiadała model 200) co przekłada się na znacznie większą ilość renderowanych klatek. Będzie można to zauważyć w testach systemu w dalszych podpunktach. Pamięć RAM została na tym samym poziomie, czyli 512MB. Nokia w swoim smartfonie z najwyższej  półki, umieściła aż 16GB pamięci, która powinna wystarczyć w zupełności dla większości użytkowników. 



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185850_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185857_0.jpg)



W pudełku znajdziemy prócz telefonu i dokumentacji także kabel USB z ładowarka, szpikulec do wyjmowania tacki na kartę micro SIM, a także słuchawki. Nic poza standard. Oczywiście w tej linii Windows Phone, brak jest wejścia na dodatkową kartę pamięci.



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185902_0.jpg)



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185910_0.jpg)





### Design


Największe dziecko Nokii z Windows Phone 7 jest sporą bryłą, która ma prawie 12 cm wysokości! Pomimo tego, leży ona w ręku stabilnie i pewnie. Zaokrąglone brzegi znacząco ułatwiają trzymanie jej i użytkowanie. Oczywiście osoby z małymi dłoniami, będą miały zapewne trochę ciężej by obsługiwać Lumię jedną ręką. Wersja 900 waży 160 gram, co na taki rozmiar nie wydaje się dużo. Co więcej, model ten jest świetnie wyważony i nie czuć tej wagi aż tak bardzo, jak miało to miejsce np. w LG E900, które pomimo 157 gram, wydaje się znacznie cięższe. Wszystko za sprawą m.in. baterii w modelu od LG, która jest umiejscowiona zbyt nisko. W Nokii zostało to lepiej zaprojektowane. 



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121121193758_0.jpg)



Obudowa jest podobna do tej z Lumii 800. Obłe kształty, kolorowe wzornictwo i piękna jednolita obudowa, z zatopionym ekranem, prezentują się wyśmienicie. Szkoda, że zrezygnowano z zaokrągleń na obudowie (o dziwo, posiadał je prototyp Lumii 900!), które nadawały jeszcze ciekawszy kształt dla urządzenia jak w przypadku Lumii 800. Ekran posiada także rodzaj powłoki antyrefleksyjnej. Dzięki temu w słoneczne dni, czy po prostu przy jasnym źródle światła, czytelność ekranu jest wyższa, iż w innych modelach. 

Wyświetlacz chroniony jest oczywiście Gorilla Glass, które sprawuje się świetnie, co zobaczyć można na poniższym filmie:[youtube=http://www.youtube.com/watch?v=dWam9pnN_aM]

Gorilla Glass nie chroni przed mocnymi upadkami i tak jak inne topowe urządzenia jak Samsung Galaxy S III, czy nowy iPhone, nie gwarantuje 100% ochrony. Co nie zmienia faktu, iż wytrzymałość jest jedną z cech Lumii 900. Potęguje to jeszcze obudowa typu unibody z wysokiej jakości materiału odpornego na zadrapania i ścieranie. 


Jeśli spojrzymy na boki urządzenia zauważyć można, iż zarówno wejście słuchawkowe  jak i  microUSBsą odkryte, w przeciwieństwie do modelu 800. Nie wiem jak wygląda łamliwość tych klapek w niższej wersji, ale odsłonięcie wejście pod ładowanie ułatwia znacząco dostęp do niego. Przyciski umiejscowione są po jednej stronie obudowy, co jest bardzo funkcjonalne.


Do Lumi 900 włożymy tylko kartę micro SIM, którą wkłada się do środka na szufladce. Ja swoją musiałem zmniejszyć nożyczkami i podziałać papierem ściernym, operacja ryzykowna, ale działa bez wizyty u operatora. Niezbyt trafionym wg mnie pomysłem jest owa szufladka, aby ją wyjąć potrzebny jest cienki drucik, jak choćby spinacz. Nie zawsze mamy coś takiego pod ręka. Co innego, że nie wymieniamy karty sim często.

Dotykowe trzy przyciski na obudowie, zamiast ich odpowiedników mechanicznych, mają tylu zwolenników co i przeciwników. Ot kwestia przyzwyczajenia.



### Ekran



Lumia 900 posiada jeden z piękniejszych ekranów dostępnych na rynku. Zastosowano w nim technologię ClearBlack AMOLED, która sprawia, iż ekran prezentuje się niesamowicie. Wyświetlacz jest 4.3 calowy i posiadać musi (specyfikacja Windows Phone 7) rozdzielczość 800x480. Mimo większego ekranu, nie uświadczymy żadnych pikseli, a obraz jest bardzo ostry. Taka charakterystyka sprawia, iż wszystko jest sporo większe niż na mniejszych urządzeniach. Dla kogoś może to być minus, ale pisanie z takiej lekko powiększonej klawiatury jest bardzo wygodne. Dodatkowo zwiększa się komfort zarówno grania jak i obcowania z plikami multimedialnymi. Gdy zestawimy obok siebie dwa ekrany smartfonów od Nokii: Lumia 800 (3.7 cala) i Lumia 900 (4.5 cala), ten pierwszy wydaje się dużo mniejszy i skromniejszy. 



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185914_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185919_0.jpg)



Kilka zdjęć pokazujących ogromną różnicę pomiędzy ClearBlack AMOLED (Nokia Lumia 900), a TN LCD (LG E900). Ekran od Nokii posiada piękny, głęboki i prawdziwy (nie świecący) czarny kolor. Również barwa biała jest wyraźniejsza i bardziej naturalna.



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185549_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185733_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127185702_0.jpg)





### Aparat


Omawiany model posiada główny aparat 8 Mpix z optyką  Carl Zeiss. W Lumii 900 flesz zbudowany jest z podwójnej diody LED, która potrafi nieźle doświetlić ciemniejsze sceny (pamiętajmy jednak, iż jest to nadal aparat w telefonie komórkowym!). Pomimo, iż to ten sam model co w Lumii 800, jakość zdjęć jest jakby trochę lepsza. Otóż w przypadku "osiemsetki", szczególnie jasne sceny, mają tendencje do nabierania delikatnie szarych odcieni. W Lumii 900, przy tych samych parametrach (auto), nie zaobserwowałem podobnej przypadłość.

Jakość zdjęć wykonanych Lumią 900 jest naprawdę świetna! Myślę, że można spokojnie pokusić się o stwierdzenie, że jest to poziom aparatów kompaktowych. Co ciekawe, nie trzeba wcale bawić się zbytnio opcjami, aby uzyskać zadowalające efekty. Oczywiście mamy wiele ustawień, które pozwolą dostroić jakość obrazu, ale i bez nich zdjęcia stoją na wysokim poziomie (chociaż w przypadku zdjęć makro i robionych w nocy, warto pokusić się o włączenie odpowiedniej opcji w aparacie). 

Ten model Lumii posiada także kamerkę z przodu o rozdzielczości 1.3 Mpix. Idealną do wideorozmów, która jest wystarczająca do konferencji przez Skype, czy Tango. Filmy kręcone przez 900 nie wypadają źle i nie ma do czego się przyczepić. Jak na telefon jest dobrze, a nawet bardzo.



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185930_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185946_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127190039_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127190554_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121128181033_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121128181047_0.jpg)





### Dźwięk

 
Wrażenia z odsłuchu na najwyższym modelu od Nokii z serii 7.x są bardzo pozytywne. Zaskakują świetne głośniki i, jak u Finów bywa, są one głośne i zapewniają dobrą jakość. Słuchawki same w sobie nie zaskakują niczym, ale dźwięk  w nich jest czysty i dość przyjemny. Dla niektórych mogą być one jednak zbyt luźne i wypadać z ucha.



### Bateria


Bateria w opisywanej Lumii to model z 1830 mAh. Odpowiedź na  odwieczne pytanie: "jak długo działa na baterii?" nie jest łatwe. U każdego będzie ona trzymać inaczej. Przy średnim użytkowaniu potrafi wytrzymać powyżej półtorej dnia do dwóch. W skrajnych przypadkach, gdy chcemy zaoszczędzić więcej na baterii, Lumia 900 pozwala się nacieszyć sobą bez ładowania spokojnie  powyżej 3 dni. Oczywiście, wystarczy usiąść na 30 minut do gry online, aby po tym czasie bateria spadła o 5%. Myślę jednak, iż jak na takie rozmiary ekranu bateria trzyma całkiem dobrze. 



### Żyroskop != Akcelerometr



Dodano również żyroskop, niedostępny w poprzedniej generacji (ze wszystkich Lumi tylko ten model go posiada) i uznałem, że warto poświęcić dla niego oddzielny podpunkt. Otóż trzeba tu zaznaczyć, iż wcześniejsze urządzenia mają wbudowany akcelerometr, a nie żyroskop! Różnica jest mała, ale znacząca. Żyroskop dodaje orientacje w przestrzeni i jest mniej wrażliwy na drgania itp. Dzięki temu m.in. w [Photosynth](http://photosynth.net/) skanowanie przestrzeni w jakiej się znajdujemy, jest dużo prostsze i wygodniejsze. Wzrasta także efektywność pracy. Może wydać się to drobnostką, ale na żywo różnice są naprawdę duże. Bywa, iż akcelerometr w pewnych warunkach "wariuje". Telefon nie posiadający żyroskopu wymaga więcej precyzji i skupienia, przy tworzeniu np. zdjęć 3D w [Photosynth](http://photosynth.net/). 

 *Czy wiesz, że...*  "dzięki" omawianej aplikacji wyszło na jaw, iż LG E900 ma defekt akcelerometru, który jest zbyt czuły. Ot taka, ciekawostka :)

Pozostałe czysto techniczne szczegóły znajdują się na stronie Nokii: [Specyfikacje dla telefonu Nokia Lumia 900](http://www.nokia.com/pl-pl/produkty/telefony/lumia900/specyfikacje/).



## Software



Nokia Lumia 900 posiada Windows Phone w wersji 7.5 Tango. O systemie pisałem już wcześniej, zarówno o pierwszym wydaniu ([Windows Phone 7 w LG E900](http://www.dobreprogramy.pl/djfoxer/Windows-Phone-w-LG-E,26695.html)), jak i o aktualizacji 7.5 ([Windows Phone 7.5 Mango - (R)EWOLUCJA?](http://www.dobreprogramy.pl/djfoxer/Windows-Phone-Mango-REWOLUCJA,28224.html)). Okienka mobilne opisane w ostatnim wpisie nie różnią się zbytnio od tych, które są dostępne w Lumii 900. Po więcej drobnych szczegółów odsyłam do wcześniejszego wpisu. 

W tym konkretnym przypadku, Lumia 900 posiada  wersję 7.10.9773.98, a zatem już po aktualizacji do Tango. Ostatni update nie wniósł wiele zmian. Skupiono się głównie na optymalizacji systemu, aby działał wydajnie na urządzeniach low-end z 256MB RAM. Dodatkowo dodano przekierowanie połączeń, załączanie kilku obiektów do MMSów, redukcję znaków w MMSie, udostępnianie WiFi i kilka innych drobnych rzeczy. 



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185753_0.png)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185818_0.png)



System mobilny od Microsoftu posiada w Windows Phone Store już ok. 120 tysięcy aplikacji. Każdy znajdzie coś dla siebie, zarówno w ofercie darmowych, jak i płatnych programów. Ilość pozycji, ich jakość i różnorodność sprawa, iż raczej ciężko jest znaleźć brakujące aplikacje na tej platformie, które dostępne są na innych systemach mobilnych. 



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127193734_0.jpg)



Nieodblokowane urządzenia nie mogą przesyłać plików za pośrednictwem Bluetooth. Zapewne część osób się zdziwi z braku tej funkcjonalności, a na niektórych nie zrobi to wrażenia. Opcja ta, już nie tak popularna jak kiedyś, ma zostać podobno wprowadzona z Windows Phone 7.8. W tym momencie Bluetooth służy głównie do podłączenia np. słuchawek bezprzewodowych itp. 



### Wydajność



System na każdym ze smartfonów działa podobnie. Soft od Microsoftu, wszędzie jest stabilny i niesamowicie szybki. Tak też jest w przypadku Lumi 900. Windows Phone na tym modelu chodzi  wyśmienicie i dostał jeszcze więcej "mocy". Porównanie Lumii 900 z procesorem 1.4 GHz, do starszych modelów z pierwszej generacji, z 1GHz zegarem, wypada oczywiście na korzyść opisywanej Nokii. 

Testy przeprowadzone przy pomocy [WP Bench](http://www.windowsphone.com/pl-pl/store/app/wp-bench-free/962a9521-952c-41e0-8763-25af86bc8937) pokazują, jak duża różnica jest pomiędzy modelami z pierwszej, a drugiej generacji urządzeń z Windows Phone 7.x. Wyniki zamieszczone poniżej przedstawiają porównanie Lumi 900 i LG E900. 



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185831_0.png)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127185835_0.jpg)



Nowszy procesor w teście otrzymał 305 więcej punktów, zaś GPU w Lumii ponad 55% więcej klatek. Jak wygląda to w praktyce? Lepszy zegar procesora sprawia, iż aplikacje otwierają się sprawniej. Można również zauważyć szybszy rendering kontrolek jak np. Panorama, szczególnie na początku ładowania zawartości. 

Oto kilka czasów otwierania aplikacji, jakie uzyskała Lumia 900 i konkurencyjny LG E900 z wcześniejszej generacji:


  *  *Facebook*  - 12s - 15s


  *  *Groupon*  - 11s - 17s


  *  *Strona dobreprogramy.pl w IE*  - 9s - 13s


  *  *Plants vs. Zombies*  -17s - 23s



Różnice nie są duże, ale jednak zauważalne. Większe zmiany można zauważyć w grach, ale po nowszym modelu GPU i 2x lepszym wynikiem testów, nie było to dużym zaskoczeniem.
Dzięki optymalizacji Windows Phone, sam system w obu urządzeniach chodzi płynnie i nie zauważymy wielkich różnic w użytkowaniu na co dzień.



### Kilka prezentów od Nokii



Nokia, jako ścisły partner Microsoftu, zapewnia kilka aplikacji i funkcjonalności, których próżno szukać w innych urządzeniach z Windows Phone. To dzięki nim, Nokia jest liderem jeśli chodzi o procent telefonów z Windows Phone. Mamy pewność, iż po zakupie dostaniemy kilka dodatków uprzyjemniających i i usprawniających pracę z Lumią. 

Oto kilka najciekawszych:


  *  *Nawigacja* 
Rewelacyjna, darmowa i offline nawigacja od Nokii. Możliwość pobrania mapy każdego państwa z głosami do nawigacji. Coraz bardziej rozbudowywana i posiadająca wiele ciekawych opcji. Mapy 2D/3D, ogranicznik prędkości i kolorystyka w zależności od pory dnia pozwalają poczuć się jak w płatnej nawigacji. Szkoda, że  w kilku bardzo wyjątkowych momentach, nawigacja chciała połączyć się z serwerem online, aby pobrać trasę. Minusem jest również brak usługi nanoszenia ruchu ulicznego na mapę w Polsce, mam nadzieję, że niedługo ulegnie to zmianie. 



  *  *Aparat - Dodatki* 
Nokia przygotowała dla właścicieli Lumii dodatkowe funkcje aparatu, które pozwalają min. na robienie zdjęć panoramicznych, ujęcia w ruchu, czy tworzenie zdjęć grupowych, gdzie oprogramowanie samo wykryje twarz na serii zdjęć i wybierze najlepsze ujęcia i połączy je w jedno.




  *  *Nokia Muzyka*  
Ciekawa i przydatna aplikacja do słuchania muzyka za darmo z możliwością ściągnięcia utworów na urządzenie i odtwarzanie ich offline. Wiele gatunków radiostacji sprawa, iż łatwo znaleźć coś dla siebie. Co więcej, za pomocą aplikacji znajdziemy także najbliższe koncerty z okolicy, czy nawet kupimy utwór.




  *  *Nokia - Mapy* 
Onlinowe mapy od Nokii, które mogą pomóc w znalezieniu trasy przejazdu, czy przejrzeniu natężenia ruchu na trasie. Nie ma możliwość pobrania danych na urządzenie. Wielka szkoda.



  *  *Nokia Miasto w obiektywie* 
Projekt Nokii, w stylu rozszerzenia rzeczywistości, niczym w goglach od Googla :) Wystarczy mieć włączoną nawigację i sieć. Wówczas aplikacja na ekranie wyświetli obraz z kamery z nałożeniem punktów takich jak noclegi, restauracje, rozrywka itp. U nas działa dość średnio.





  *  *Nokia Xpress (Beta)* 
Próba stworzenia alternatywnej przeglądarki na Windows Phone przez Nokię. Celem ma być zmniejszenie obciążenia łącza poprzez kompresję danych na zewnętrznych serwerach (coś na wzór Opery Turbo). Dostajemy również kilak dodatków jak zapisywanie stron na urządzeniu, czy szukanie dowolnej frazy na stronie. W obecnym stadium jest ona jednak mało użyteczna. Bardzo niska stabilność, nie zawsze poprawne wyświetlane stron, nie pozwalają na komfortową pracę. Jest ona jednak szybka i ma duży potencjał. 




  *  *Liczniki* 
Mała aplikacja niezbędna dla każdego. Pozwala na analizę i kontrolę połączeń telefonicznych, smsów i danych pakietowych. Każdy użytkownik Lumii powinien mieć to zainstalowane, dlaczego system nie ma tego w standardzie?




  *  *Flip to mute* 
Funkcjonalność znana z innych urządzeń. Dzwoniący telefon można szybko wyciszyć poprzez obrócenie go. Małe, a przydatne. 





![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191935_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191920_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191758_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191805_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191740_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191747_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127191939_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191727_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191734_0.jpg)




![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191849_0.jpg)

[join]

![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_288x192_-_-_37415x20121127191855_0.jpg)



Oczywiście to nie wszystkie dodatki od Nokii. Mamy także:  *Wyślij do*  do połączenia przez DLNA,  *Creative Studio*  do prostej obróbki obrazu i pozostałe aplikacje, które dostępne są pod innymi nazwą u pozostałych producentów urządzeń z Windows Phone. Warto dodać, że właściciele Noki mają sezonowe akcje promocyjne, jak np. darmową wersję gry [Mirror's Edge](http://www.windowsphone.com/pl-pl/store/app/mirror-edge/b07473fc-585f-4a3d-b4b8-5be5237c0a9b). Przyznać należy, iż Nokia najlepiej zadbała o swoich użytkowników. Ale to nie wszystko.



### Windows Phone 7.8


We wpisie nie mogło zabraknąć wzmianki o aktualizacji do wersji 7.8. Z racji tego, iż urządzenia z linii 7.x nie otrzymają update do Windows Phone 8, Microsoft przygotował coś na otarcie łez. Otóż wszystkie (nie do końca może być to prawdą, ale musimy uzbroić się w cierpliwość i czekać do premiery) starsze urządzenia mają dostać aktualizację oznaczona numerkiem 7.8. 

Z początku wydawało się, iż jest to proteza dla użytkowników, którzy postaną ze starym systemem. Wraz z nowymi informacjami odnośnie tej wersji, na jaw wychodziły nowe fakty. Nic nie jest do końca jeszcze pewne, ale można przypuszczać, iż z aktualizacją dostaniemy:


  * nowy ekran startowy znany z Windows Phone 8


  * odświeżoną wersję IE


  * tapety z Binga na ekranie startowym


  * nowe motywy graficzne


  * rozszerzenie funkcjonalności kalendarza


  * przesyłanie plików przez Bluetooth


  * wyłączenie usypiania WiFi przy zablokowanym ekranie


  * nowy Office



Ile z tych rzeczy jest prawdą? Dowiemy się zapewne na początku stycznia, kiedy wg oficjalnych zapowiedzi Microsoftu, pojawi się aktualizacja 7.8.



![desk](https://raw.githubusercontent.com/djfoxer/djfoxer.github.io/master/_img/2012-11-28-_116_/g_-_608x405_-_-_37415x20121127203846_0.jpg)



Co ciekawe ze slajdu, który wyciekł niedawno do sieci, można zauważyć, iż 7.8 nie jest ostatnią aktualizacją dla Windows Phone z serii 7. Być może Microsoft nie chce zbyt szybko żegnać się ze starą linią systemu. Trzeba pamiętać, iż do tej pory cały ekosystem opera się właśnie na tych urządzeniach, jak Lumia 900. Jeśli nagle Microsoft odciąłby się definitywnie od nich, zapewne straciłby wielu potencjalnych klientów. Ci którzy mają starsze smartfony z WP  będą mogli w przyszłości kupić, coś opartego na ósemce, nie czując się oszukanym. Zaś osoby chcące przesiąść się na nowe mobilne okienka, z innego system, będą wiedzieć, iż support nie skończy się zbyt szybko. Co ciekawe, krążą informacje o tym, że wsparcie dla 7.8 będzie wynosiło 18 miesięcy. Stąd zapewne te przyszłe aktualizacje na załączonej grafice.



## Podsumowanie



Nokia Lumia 900 to smartfon ciekawy pod wieloma względami. Od strony sprzętowej nie ma niemalże do czego się przyczepić. Piękny design, duży, niesamowicie wyraźny i jakościowo niemalże doskonały ekran, to najmocniejsze cechy tego smartfona. Trochę dziwny sposób zmiany karty SIM może irytować niektórych, ale nie powinno być to dużym problemem. Bateria jak na takie urządzenie wytrzymuje całkiem sporo (w testach powyżej 4 dni na czuwaniu).

Jeśli przyjrzymy się systemowi mobilnemu, to już nie jest tak łatwo. Po pierwsze w większości urządzeń z Windows Phone jest on identyczny. A zatem, wady są takie jak i w całym ekosystemie: brak wykorzystania Bluetooth do przesyłania plików, czy nieobecne rozszerzenie o kartę pamięci. Zamknięty system niektórych przeraża, a niektórych zachęca do zakupu. Stabilność, szybkość, ergonomia i bezpieczeństwo to cechy trafnie opisujące Windows Phone. Dzięki zróżnicowanym aplikacjom w Windows Phone Store nie ma mowy już o narzekaniu na brak niezbędnego softu. Każdy kto używał przez dłuższy czas okienek od Microsoftu, wie iż są one warte swojej ceny i spisują się rewelacyjnie.

Nokia dodatkowo zadbała o to, aby użytkownik Lumii był wynagrodzony za wybór ich sprzętu. Wiele ekskluzywnych aplikacji sprawiło, iż nie bez przypadku Lumię są najczęściej wybieranymi smartfonami z WP7. "Fińscy" developerzy dodają wiele ciekawych funkcji, których Windows Phone w innych słuchawkach nie ma.

Ważnym punktem jest również aktualizacja do 7.8, przynosząca wiele zmian i nowości. Niektóre z nich naprawią stare dolegliwości (brak przesyłania przez Bluetooth, wyłączani WiFi przy zablokowanym ekranie) i doda nowości z Windows Phone 8 (ekran startowy, tapety z Bing). Dołączając wsparcie przedłużone o kolejne 18 miesięcy, otrzymamy ciekawe urządzenie, które jest bardzo atrakcyjne na rynku. Najmocniejszy nowy model Lumi z WP7 można już kupić poniżej 1000zł. Za tą cenę otrzymamy świetny smartfon od strony technicznej z nowoczesnym systemem, który będzie dalej ulepszany i wspierany. Szczególnie, iż aplikacje napisane na WP7 ruszą bez problemu na WP8 (nie licząc gier, niestety). Z drugiej strony najtańsza słuchawka z nowym Windows Phone 8 kosztuje 1300zł (wspomniane już HTC 8S). Czy w takim razie wybór Lumii 900 jest nadal opłacalny? To zależy. Otóż HTC 8S dostępny ma być od grudnia/stycznia (?) zapewne potrwa to jeszcze zanim będzie można go kupić bez większych problemów. Jeśli porównamy hardware, to wyjdzie, iż Lumia 900 posiada lepszy sprzęt (procesor  dwurdzeniowy 1GHz vs jednordzeniowy 1.4Ghz) i wielka szkoda, że nie można będzie sprawdzić jakby działały na nim nowe okienka. Myślę, że to kwestia czasu i zapewne ludzie na XDA coś będą mogli z tym fantem zrobić. Kupno zatem nie jest niczym szalonym. Warto zapoznać się z tym smartfonem. Na pewno nie poczujecie się zawiedzeni, a wręcz zaskoczeni tym co oferuje Nokia Lumia 900. Nowości w 7.8 zwiększą satysfakcję płynącą z pracy z systemem. Warto się zastanowić!