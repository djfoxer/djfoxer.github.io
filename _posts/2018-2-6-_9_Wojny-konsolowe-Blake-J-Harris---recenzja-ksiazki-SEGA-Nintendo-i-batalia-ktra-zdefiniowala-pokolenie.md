---
layout:     post
title:      Wojny konsolowe, Blake J. Harris — recenzja książki (SEGA, Nintendo i batalia, która zdefiniowała pokolenie)
date:       2018-02-06 17:09:00
summary:    Nie ma co tu owijać w bawełnę i nudzić wstępem na siłę. Książka jest świetna i jeśli interesujesz się grami retro lub ogólnie historią przemysłu rozrywkowego, to jest to pozycja wręcz obowiązkowa. Nawet więcej, warto znać omawianą książkę jako szersze spojrzenie na obecną branżę gier, a uwierzcie, że znajdziecie wiele analogii do obecnych poczynań tuz świata growego.
categories: sprzęt oprogramowanie gry
slug: Wojny-konsolowe-Blake-J.-Harris-recenzja-ksiazki-SEGA-Nintendo-i-batalia-ktora-zdefiniowala-pokolenie,85915.html
---



Nie ma co tu owijać w bawełnę i nudzić wstępem na siłę. Książka jest świetna i jeśli interesujesz się grami retro lub ogólnie historią przemysłu rozrywkowego, to jest to pozycja wręcz obowiązkowa. Nawet więcej, warto znać omawianą książkę jako szersze spojrzenie na obecną branżę gier, a uwierzcie, że znajdziecie wiele analogii do obecnych poczynań tuz świata growego. 


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x76419508-dc60-44d1-aa4e-598c11cb8752.jpg)



## Sega od środka


Książka nie jest cieniutką pozycją, a całkiem opasłym  *tomiskiem*  w twardych oprawach. Ma ona prawie 600 stron i dość niewielką czcionkę, więc jest tu sporo do poczytania. Po środku mamy kilkadziesiąt kolorowych zdjęć z tamtych lat, które ogląda się zupełnie inaczej podczas lektury, wiedząc już kim są dane osoby na fotografiach. 


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_xec012f02-42bb-41ad-be1b-ad0a27d1c815.jpg)


Książka opisuje Segę od momentu przejęcia przez [Toma Kalinske](https://en.wikipedia.org/wiki/Tom_Kalinske) posady CEO Sega of America w roku 1990, a także wcześniejsze perypetie gigantów branży rozrywkowej w latach 80-tych. Początek  *Wojen konsolowyc* h zaczynamy od poznania Toma na wakacjach na Hawajach, gdzie spokojny urlop przerywa mu [Hayao Nakayama](https://en.wikipedia.org/wiki/Hayao_Nakayama), CEO Sega Enterprises. Od tej chwili zaczynamy niesamowitą przygodę wraz z Tomem w walce Segi z Nintendo. Poznajemy wiele postaci, które przyczyniły się do zrewolucjonizowania przemysłu związanego z grami i konsolami.


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x983e078a-8814-499f-9ffb-70ccca1bd3a4.png)


Książka opisuje także wczesne losy samej Segi, jak i Nintendo. Poznamy historię powstania i wszelakie szczegóły tworzenia gier, które zdefiniowały branżę na dziesiątki lat i do dziś są ikonami przemysłu rozrywkowego. Można powiedzieć, że książka jest wypełniona różnymi smaczkami i historyjkami zza kulis. Osoby zainteresowane branżą gier, a w szczególności tematyką retro, będą zachwycone i wniebowzięte. Nie żartuje. 

Czytając  *Wojny konsolowe*  miałem zawsze pod bokiem telefon. Co jakiś czas przerywałem lekturę, aby wyszukać jakiś grafik z tamtych lat, screenów z omawianych gier, profile występujących osób lub zdjęcia z imprez czy nawet artykuły z tamtych lat (a jakże, są w sieci!). Niesamowita przygoda, która momentami ociera się o thriller czy kryminał. 


## Nintendo wróg nr 1


Książka omawia losy Toma Kalinske, ale nie tylko jego. Przenosimy się nieraz do siedziby Nintendo, czy to w USA czy Japonii. Warto podkreślić, że wiele osób uważa książkę za zbyt jednostronną, aczkolwiek jest to zabieg celowy, dzięki czemu bardziej zżywamy się z jedną osobą, która staje się bohaterem całej historii.


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x5d78454a-40f5-432f-8bbc-b9a533ba9a79.jpg)


Nie zabrakło tutaj opisywanych wydarzeń z pozycji Nintendo, zatem mamy również i z tej strony barykady wiele niesamowitych opowieści. Wszelakie opisy ubarwione są olbrzymią ilością smaczków i detali, które podnoszą jeszcze bardziej wartość tej książki. Byłem pewien, że większość z tych historii jakie przedstawią  *Wojny konsolowe,*  będą mi znane z innych książek czy mediów elektronicznych, ale nic z tego. Mnogość ciekawostek momentami nawet przytłacza i przyznaję, że w pewnej chwili już trochę nie ogarniałem kto jest kim, szczególnie zamotałem się z imionami i nazwiskami z Kraju Kwitnącej Wiśni ;)


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_xb81175ee-fe1e-4023-9d6a-1380e614ccb7.jpg)


Ogólnie po lekturze książki mam wrażenie, że w Polsce ominęła nas jakaś epoka. Gdy ludzie nad Wisłą kupowali na giełdach poklejone dyskietki/kartridże i cieszyli się z czarno-białego screenu gry w gazecie, po drugiej stronie oceanu panowała wojna konsolowa. I nie było wówczas świętości, a ówczesny marketingowy rozmach obu firm budzi szacunek do dziś.


## Sony, Atari, Philips, 3DO, SGI, Disney, Taito, Tengen, THQ, EA, Bandai, Konami, Rare, Psygnosis...


Oczywiście historia nie kręci się tylko wokół Segi i Nintendo, chociaż to głównie wydarzania z tych firm budują fabułę książki. Warto odnotować, że wiele ciekawostek dowiemy się również o innych znanych korporacjach związanych z branżą gier, ale i nie tylko.


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x16e51ce7-6e31-4369-b1e2-b49641277ca5.jpg)


Dostaniemy bardzo szeroką wiedzę odnośnie poczynań firmy z szeroko pojętej branży gier i IT. Będą tu informacje z lat 80-tych oraz 90-tych i na pewno zaskoczą niejednego z was, jestem o tym przekonany. Gwarantuję, że nawet jeśli jakieś informacje już znacie to książka dołoży wiele ciekawostek, które poszerzą wiedzę o danym wydarzeniu czy sprzęcie.


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x08c2688e-e8e8-4701-97e5-e754928fa014.jpg)



## Pozycja obowiązkowa


Kupując książkę nie spodziewałem się tak świetnej i wartościowej lektury. Będąc fanem retro jestem wręcz zaskoczony ilością nowych historii i wiedzy jakiej dostarczają  *Wojny konsolowe* . Z całą pewnością warto zakupić książkę, aby móc zagłębić się w dzikie czasy przemysłu gier wideo z latach 80-tych i 90-tych. 


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x2e804b43-e798-43a3-a8f1-2ee332fb5778.jpg)


Czekam z niecierpliwością na jakąś kontynuację, która przedstawiałaby chociażby późniejszą batalię Sony i Nintendo z dogrywającą Segą. Wydaje mi się, że książka mogłaby być równie ciekawa, a może i jeszcze bardziej świeższa, dzięki tematyce bliższej naszych czasów. 

Na koniec może warto coś wspomnieć o wadach. Jak już pisałem momentami w historii pojawia się bardzo dużo nazwisk, co może zdezorientować czytającego. Ogólnie nie jest to prosta historyjka i wymaga skupienia podczas lektury. Zabrakło mi również momentami komentarza drugiej strony, czyli Nintendo, ale rozumiem, że takie było założenie książki.


![desk](https://raw.githubusercontent.com/djfoxer/djfoxer.github.io/master/_img/2018-2-6-_9_/g_-_-x-_-_-_x62150664-9d1b-41d7-b102-75a3976fe74a.jpg)


Pomimo tego, grzechem jest przejść obojętnie obok  *Wojen konsolowych. * Jestem przekonany, że jeszcze raz wrócę do książki, aby dokładniej przeanalizować pewne wątki i rozszerzyć wiedzę z telefonem w ręku.

Gorąco polecam lekturę każdemu, kto interesuje się grami i historią przemysłu rozrywkowego. Na pewno nie będzie zawiedziony! 

Na koniec perełka z YouTube. Program śniadaniowy  *Good Morning America * z 20 grudnia 1990 roku. Wówczas Nintendo miało 90% rynku, a Sega była pyłkiem, jakimś tam maluteńkim graczem na rynku growym. W reportażu jest i Tom Kalinske i [Howard Phillips](https://en.wikipedia.org/wiki/Howard_Phillips_(consultant)) (Nintendo Gamemaster) i już wówczas zastanawiano się (słusznie!), czy aby to nie ostatnie tak dobre Święta dla Nintendo. Kilka lat później ta mało znacząca Sega będzie miała ponad 55% rynku gier...

[youtube=https://www.youtube.com/watch?v=n_E2lh1lgmk]

 