---
layout:     post
title:      Polskie Pismo Amigowe - Amiga wiecznie żywa [#11]
date:       2014-05-14 15:39:00
summary:    Pisma Amigowe były w moim domu od młodzieńczych lat, kiedy to na początku podstawówki dostałem Amigę 500. Wówczas pamiętam zakupione pierwsze numery Commodore & Amiga,  czy Magazyn Amiga, a nawet Świat Gier Komputerowych, gdy jeszcze publikował recenzje gier na Przyjaciółkę. Nie mogę zapomnieć oczywiście tutaj o moim ukochanym Amiga Computer Studio, które kupowałem niemalże do ostatniego numeru. C...
categories: hobby inne
slug: Polskie-Pismo-Amigowe-Amiga-wiecznie-zywa-11,54046.html
img: https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513203117_0.png
---



Pisma Amigowe były w moim domu od młodzieńczych lat, kiedy to na początku podstawówki dostałem Amigę 500. Wówczas pamiętam zakupione pierwsze numery Commodore & Amiga,  czy Magazyn Amiga, a nawet Świat Gier Komputerowych, gdy jeszcze publikował recenzje gier na  *Przyjaciółkę* . Nie mogę zapomnieć oczywiście tutaj o moim ukochanym Amiga Computer Studio, które kupowałem niemalże do ostatniego numeru. Czas leciał, a Amiga niestety odeszła na bok. Pomimo, że nie posiadam już Amigi (a szkoda! przyznaje, że zakup  *gołej*   A1200 chodzi za mną już od jakiegoś czasu) czasem przeglądam fora i strony związane z Amisią. Kiedyś przypadkiem natrafiłem na inicjatywę pod nazwą: Polskie Pismo Amigowe. Postanowiłem zaryzykować i kupić to cudo.


![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513203117_0.png)




### Polskie Pismo Amigowe


Magazyn powstał jako kontynuacja projektu [Total Amiga PL](http://www.ppa.pl/totalamiga/),  który polegała na tłumaczeniu anglojęzycznego czasopisma. Niestety wiązało się to z dużymi opóźnieniami, przez co materiał końcowy trafiający do czytelników był często mocno zdezaktualizowany. Kiedy oryginalny projekt zakończył działalność, twórcy tłumaczenia postanowili stworzyć coś na własną rękę.


![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513200405_0.jpg)


Nowa inicjatywa była autorskim pomysłem ludzi pracujących nad Total Amiga PL. [Polskie Pismo Amigowe](http://www.ppa.pl/magazyn/)  w całości opiera się na tekstach nadesłanych przez czytelników. Magazyn jest kwartalnikiem, aczkolwiek wydawany jest często w odstępach niemalże rocznych. Pierwszy numer powstał 15 grudnia 2009, a ostatni (#11) 8 marca 2014 roku. Co więcej, już jest zapowiedziany kolejny numer 12. 


![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513200409_0.jpg)


Cena z przesyłką wynosi 20 zł, a numery archiwalne od #8 (z 31 maja 2012) i starsze dostępne są do pobrania za darmo w formacie [pdf](http://www.ppa.pl/magazyn/).  



### #11 - od fanów dla fanów


Zakupiony egzemplarz #11 wydrukowany jest na śliskim, całkiem grubym papierze, jednakże przypomina mi trochę gazetkę szkolną (nie odbierajcie jednak tego zbyt negatywnie). Ilość stron wynosi dokładnie 28. Przejdźmy jednak do zawartości.


![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513200414_0.jpg)



Przyznaję, że treści prezentują dość zróżnicowany poziom, od naprawdę ciekawych i unikalnych do ciut mniej wartościowych. Wyróżnić muszę tutaj ciekawy przegląd aplikacji na Androida do emulacji (ale i nie tylko) Amigi. Kilka trafnych wskazówek i spostrzeżeń przyda się dla każdego, kto zechce pobawić się Przyjaciółką na Robociku. 

Kolejny tekst, który gorąco polecam, jest niezmiernie ciekawym pomysłem na przerobienie Amigi. Otóż autor przedstawia, jak w prosty sposób z karty Compact Flash zrobić dysk i zainstalować na nim Workbencha. Przyznaję, że pomysł jest rewelacyjny i wżyciu bym na to nie wpadł, aż żałuję że nie mam żadnej Amigi pod ręką!

Miłym akcentem jest również opis demosceny. Kilka nowości i streszczeń spotkań z ostatnich miesięcy. Uzupełnieniem jest recenzja [FREAX The Art Album](http://www.maz-sound.com/FREAX/en/FREAX-The-Art-Album/),  albumu z najlepszymi grafikami w historii sceny związanej z C64, Amigą, ZX Spectrum, Atari ST i Falcon, Amstard CPC i PC. Niestety wydanie nie jest łatwo dostępne i dość drogie, chociaż... kto wie :)


![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513200420_0.jpg)


W  Polskim Piśmie Amigowym sporo jest też recenzji  *nowych*  gier udostępnionych zupełnie za darmo. No cóż, szału nie ma, można się chyba domyślać. Z rozrywki wymienię jeszcze tekst o streszczeniu imprezy RetroKompop/LoadError w Gdańsku. Cóż, trochę tekst zbyt ogólny i nie przypadł mi do gustu. Opisy gier, które brały udział w konkursie, wydają się napisane zbyt pospiesznie i miałem wrażenie, że cały artykuł był pisany trochę na siłę, aby zapełnić strony. 

Magazyn zawiera również trochę  *nowości* , kolejną część tekstu opisującą Protrackera (nie moja bajka) oraz 6. część kursu programowania gier (nigdy nie byłem zwolennikiem podziału na  *odcinki*  tego typu tekstów). Na koniec do poczytania zostaje tekst  *Z listów starego amigowca* , trochę przypominjący mi wojenki w ACSie, pod koniec jego istnienia. 



![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513200425_0.jpg)





### Kupujemy?


Polskie Pismo Amigowe skierowane jest do fanów Amigi i do nikogo więcej. Wątpię by ktoś inny zajrzał do tego magazynu, gdyż profil czytelnika jest tutaj jasno określony - retro Amigowiec, obecny lub były. Na pewno podobne artykuły można by znaleźć w sieci, ale raz na kwartał można wydać trochę złotych aby wesprzeć tych, którzy działają w tym środowisku oraz poczytać kilka ciekawych tekstów w wersji papierowej. Numer ten oceniam na 4/6 i liczę na więcej w kolejnym wydaniu. Zachęcam do zapoznania się z darmowym archiwum i do zastanowienia się czy to właśnie do Ciebie nie jest adresowane PPA :)




![desk](https://raw.githubusercontent.com/djfoxer/djfoxer.github.io/master/_img/2014-5-14-_81_/g_-_-x-_-_-_x20140513230927_0.png)




