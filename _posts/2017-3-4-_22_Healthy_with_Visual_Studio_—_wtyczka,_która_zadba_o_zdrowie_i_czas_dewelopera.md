---
layout:     post
title:      Healthy with Visual Studio — wtyczka, która zadba o zdrowie i czas dewelopera
date:       2017-03-04 19:35:00
summary:    Kolejny wpis związany z konkursem Daj Się Poznać 2017. Dzisiejszym tematem będzie ogólny zarys projektu, z jakim będę startował w tej edycji.W tym roku postanowiłem skupić się na zapoznaniu się z odnogą technologii .NET, która nie jest bardzo eksploatowana we wpisach blogowych. Mowa jest o tworzeniu...
categories: windows oprogramowanie programowanie
---



Kolejny wpis związany z konkursem [Daj Się Poznać 2017](https://www.dobreprogramy.pl/djfoxer/Daj-Sie-Poznac-2017-kolejna-edycja-konkursu-rozpoczeta,79513.html). Dzisiejszym tematem będzie ogólny zarys projektu, z jakim będę startował w tej edycji.

W tym roku postanowiłem skupić się na zapoznaniu się z odnogą  *technologii*  .NET, która nie jest bardzo eksploatowana we wpisach blogowych. Mowa jest o tworzeniu wtyczek, rozszerzeń do Visual Studio. 





## Napiszmy rozszerzenie do Visual Studio



Stworzenie rozszerzenia do jednego z najlepszych IDE od Microsoftu jest również pewnym wyzwaniem. Przyznaję, że zupełnie nie miałem do czynienia z tematem projektowania rozszerzeń do Visual Studio. Będę zatem przedstawiał nie tylko sposób tworzenia własnej wtyczki, ale również opisywał ogólne założenia i podstawy podstaw w tym temacie.



![desk](https://raw.githubusercontent.com/djfoxer/djfoxer.github.io/master/_img/2017-3-4-_22_/g_-_608x405_-_-_79587x20170304160819_0.png)





## Zdrowa praca przy komputerze


Nasza praca przy komputerze jest dla wielu z nas przyjemna i satysfakcjonująca. Zapewne nie tylko ja mam tak, że jestem w stanie wkręcić się w temat jaki koduję/analizuję bardzo mocno. Jednocześnie zapominając o przerwie, o chwili odpoczynku od monitora i odejściu od komputera. 



![desk](https://raw.githubusercontent.com/djfoxer/djfoxer.github.io/master/_img/2017-3-4-_22_/g_-_608x405_-_-_79587x20170304161535_0.jpeg)



Z tego też powodu, 6 lat temu (!!), stworzyłem krótką [serię wpisów](https://www.dobreprogramy.pl/djfoxer/Zdrowa-praca-przy-komputerze,s309.html) odnośnie zdrowej pracy przy komputerze. Zachęcam do przejrzenia tych tekstów. Znajdziemy w nich zarówno aplikacje do wymuszania przerw i ćwiczeń, program do monitorowania jasności obrazu monitora, jak i opis Powerballa, jako gadżetu do walki z zespołem cieśni nadgarstka. Do dziś dzień nie wyobrażam sobie pracy bez f.luxa i Workrave'a. 

Ostatnio znajomy, startujący również w konkursie - [duszekmestre](https://duszekmestre.github.io/), podesłał mi ciekawy system do zarządzani czasem - Pomodoro Technique. Prosty zestaw czynności wspomagający wydaną i zdrową pracę, opierający się na 25 minutowej, intensywnej pracy z wyznaczonymi  przerwami. Zestawienie tych wszystkich doświadczeń i wiedzy, było impulsem do...



## Healthy with Visual Studio


Postanowiłem połączyć z sobą wcześniejsze wpisy o zdrowiej pracy przy komputerze, z chęcią stworzenia wtyczki do Visual Studio. W ten sposób powstał pomysł na rozszerzenie do IDE od Microsoftu do monitorowania naszej pracy, pomocy w robieniu przerw, a także do planowania czasu spędzonego przy programowaniu. 



![desk](https://raw.githubusercontent.com/djfoxer/djfoxer.github.io/master/_img/2017-3-4-_22_/g_-_608x405_-_-_79587x20170304161838_0.jpeg)



Jesteśmy często tak pochłonięci zadaniem, że zapominamy o robieniu przerw i prostych ćwiczeń podczas pracy. Nawet wyjście do toalety może być rodzajem relaksu i ćwiczeniem jednocześnie :)

Mam nadzieję, że stworzone rozszerzenie  *Healthy with Visual Studio*  będzie nie tylko sztuką dla sztuki, wytworem wydanym tylko pod konkurs, ale także użytecznym dodatkiem dla nas, programistów.

Planuję stworzyć wtyczkę, która będzie zarówno narzędziem do robienia przerw, jak i systemem do zarządzania czasem. Będzie także sugerowała ćwiczenia, które w kilka chwil rozluźnią spięte mięśnie i pomogą w akomodacji oka. 

W pierwszej kolejności przedstawię skrótowo technikę Pomodoro, a także kilka desktopowych narzędzi, które zechcę zintegrować w dodatku  *Healthy with Visual Studio* . Następnie postaram się przedstawić podstawy tworzenia wtyczek do Visual Studio i systematycznie implementować kolejne składowe elementy. Zachęcam do komentowania i podsyłania uwag. Mając doświadczenie z ubiegłego roku, planuje także ogłoszenie co najmniej jednego konkursu związanego z projektem. Zatem można będzie nie tylko coś ciekawego poczytać, ale również i wygrać.

Źródła będą dostępne oczywiście na [GitHubie](https://github.com/djfoxer/healthyWithVS). Zapraszam do śledzenia kolejnych wpisów na blogu i commitów w repozytorium.



